---
layout: page
title: Винаєм першого житла у United Kingdom
tags: оренда rent united-kingdom swansea guide
---

Рік тому ми приїхали до Swansea, та очевидним та найнагальнішим питанням стало питання постійного житла. На перші два тижні ми винайняли житло на AirBNB неподалік від мого офісу та розпочали пошуки.

Пошук житла дав зануритись одразу у багато тонкощів британської системи. Спробую перерахувати усе, що здивувало, а місцями навіть вразило мене.

Для пошуку житла у Сполученому Королівстві орендарю слід мати лише двоє необхідних речей: рахунок у місцевому банку та роботу. Але за кожною з цих простих речей криється багато нюансів, про які я мені, сподіваюся, вдасться детально розповісти.

<!--more-->

## Банки

І якщо в моєму випадку з роботою ніяких питань не було, то завести рахунок у банку людині, що щойно приїхала, виявилось досить веселим квестом.

У плані розвитку цифрових послуг Сполучене Королівство є досить прогресивною країною. Так, тут працює одразу декілька нео-банків. Найвідоміший з них в Україні, це Revolut. Заснований українцем та росіянином, додаток цього банку значно перевищує можливості нашого Монобанку. Тут тобі і купівля акцій, і тимчасові картки для безпечного вводу онлайн, і "банки" для накопичення, тощо. Хіба що звичного українцю кешбеку немає. Але мова зараз не про це.

Окрім Revolut, існує ще пара необанків - Starling та Monzo. Усі три банки подібні один до одного. Рахунок можна відкрити не виходячи з дому, прямо з мобільного застосунку. Здавалося б - ось воно, щастя. Завантажив застосунок, ввів свої паспортні дані, та насолоджуйся.

Якби ж то так. Під час реєстрації кожен з банків вимагає дві речі: підтвердження місця проживання та підтвердження права знаходитись у Сполученому Королівстві. І ніби все логічно, та є нюанс: у іммігранта немає ще немає постійного житла, і щоб знайти його, потрібен банківський аккаунт, який вимагає постійного житла, яке вимагає банківскього аккаунту... ну ви зрозуміли. Замкнуте коло, трясця його матері.

Із документами на проживання також все вийшло досить весело. Річ у тім, що коли ти подаєшся на візу "фахового працівника" (Skilled Worker) до Сполученого Королівства, консульство ставить тобі у паспорті візу строком на 90 днів. Це дозволяє тобі заїхати до країни, а далі місцеве міністерство закордонних справ, що має дуже оманливу назву Home Office (буквально: "Домашній Офіс") протягом місяця відправляє на вказане тобою поштове відділення документ, що дає право постійного проживання всередині країни - [Biometric Residence Permit (BRP)](https://www.gov.uk/biometric-residence-permits). Документ видається на кілька років з правом подовження, після чого до можна податись на право проживати на території Британії без обмежень [Indefinite leave to remain або ILR](https://www.gov.uk/indefinite-leave-to-remain), склавши іспит на знання британської культури та історії, а ще через рік претендувати на паспорт громадянина Сполученого Королівства. Але мова зараз не про це.

Отже, саме BRP є для британського іммігранта тим самим документом, що необхідний банкам для підтвердження вашого права на постійне проживання на території Сполученого Королівства.

У моєму випадку, документ сильно затримувався і тупо блокував усі можливості шукати житло. Окремого дратування вартував той факт, що не існує телефону, за яким можна подзвонити та запитати, чи приїхав твій BRP до поштового відділення, чи ні. Ти можеш зателефонувати на відділення, але лише від співробітника на місці залежить, чи захоче він або вона шукати листа від Home Office, враховуючи що цей документ також є конфіденційним та немає ніякої формальної процедури як ідентифікувати, що ти є ти. Тож я кілька тижнів ходив ранком, перед роботою, до поштового відділення, стояв по півгодини у черзі, аби кожного разу чути "вибачте, у нас немає ще вашого BRP". Халепа.

Але згадаймо другий елемент пазлу для отримання аккаунту в банку - адреса проживання. Єдиний доказ місця свого проживання, що я банально мав на руках - документи AirBnB, що підтверджували факт винаєму житла на два тижні. Навіть для мене такий "доказ" був би не дуже переконливим.

Отже, за фактом я опинився в патовій ситуації: жодного з документів, необхідних банкам, у мене не було. Але я не полишав спроб.

Я завантажив фото тимчасової візи до Revolut, а також завантажений з AirBnB pdf-документ, що засвідчував факт тимчасового винаєму житла. І сталося диво - спрацювало. Варто зазначити, що процес веріфікації обох документів у всіх банках є напівавтоматизованим. Спершу ти виконуєш формальні вимоги додатку - штучний інтелект пробує розпізнати на фото стандартний документ, щоб відсіяти відвертий мотлох, а далі людина на тому кінці перевіряє зміст документів. Схоже, у Revolut ці вимоги виявились найменш жорсткими. Так я отримав свій перший банківський рахунок.

Пізніше, отримавши BRP, я зміг зареєструвати Monzo, а ще пізніше, вже маючи на руках договір оренди - Starling. До класичних банків я за рік жодного разу не ходив, бо не було жодної потреби.

## Процес пошуку житла

Певною мірою процес пошуку житла у Великобританії схожий на Український: є онлайн сайти з оголошеннями, є ріелтори. Але, звісно, відмінностей безліч. Поговоримо про них детальніше.

#### Де шукати житло?

Як і в Україні, пошук оголошень починається з моніторингу тематичних сайтів. У Сполученому Королівстві найбільш популярними є:

- https://www.rightmove.co.uk/
- https://www.zoopla.co.uk/
- https://www.onthemarket.com/
- https://www.gumtree.com/property-to-rent/uk/

Переважна більшість оголошень виставлені агенції нерухомості. Але не слід цього лякатись: річ у тім, що на відміну від України, винаймач житла не платить жодних комісій, це заборонено законом. Будь-які комісії сплачує власник житла - ленд-лорд (landlord), і це, бляха, логічно, адже агенції пропонують лендлорду свої послуги, про які згодом.

Кожна агенція має також свій власний сайт, на якому вони виставляють свої оголошення. З власного досвіду скажу, що на цих приватних сайтах оголошення зʼявляються набагато (від кількох днів до кількох тижнів) раніше, ніж на великих сайтах. В кожній частині Великобританії агенції свої, тож я б радив ознайомитись з місцевими компаніями та продивлятись у першу чергу їх сайти, адже швидкість має значення.

Попит на житло, навіть в такому маленькому містечку як Swansea, великий. Тож що скоріше ви звʼяжетесь з лендлордом чи його представником у вигляді агента нерухомості, тим краще для вас.

#### На що звертати увагу при пошуку житла?

Окрім звичних для українця критеріїв типу району, близькості магазинів, шкіл та іншої необхідної інфраструктури, важливо тримати в голові також два параметри: EPC та Council Tax Band.

EPC - це оцінка енергоефективності житла, простіше кажучи - наскільки житло тепле. Кожне житло у Сполученому Королівстві має сертифікат EPC із оцінкою - від A до F, де A - дуже теплий та ефективний будинок, а F - холодна діра, де з вікон дме вітер, а будинок після прогріву холоне за декілька годин. Сполучене Королівство - дуже стара країна, тож і старого житла тут дуже багато. І хоча це красиво та створює той самий неповторний шарм, жити у будинку, якому 100+ років часто не найкраща ідея. Подібне житло часто має рейтинг D або F. А це значить, ви будете мерзнути взимку, постійно боротись із пліснявою на вікнах і стінах, а рахунки за опалення при цьому будуть eye watering, тобто такі, від яких захочеться плакати. Житла з рейтингом А я особисто не бачив, а от рейтинг B та C це досить пристойне та тепле житло.

Council Tax Band - муніципальна оцінка житла, що головним чином впливає на те, наскільки великий податок ви будете сплачувати до місцевого бюджету. Також має шкалу від A до F, де А - найбільш низький податок, а F - найбільш високий. Наш будинок має рейтинг D, що еквівалентно річному податку приблизно £1,500.

#### Як відбувається винаєм житла?

Отже, ви знайшли оголошення та хочете подивитись житло на власні очі. Що скоріше ви зателефонуєте, то краще. Дуже часто оголошення виявляється неактуальним, або лендлорд вже має велику чергу з людей, що претендують на це житло. Агенції мають електронні скриньки, але відповідають на електронні листі значно повільніше. Тож завжди слід дзвонити.

Вам пощастило - ви одні з перших зателефонували, і вам готові показати житло. На цьому етапі агент обовʼязково запитає у вас базові речі - скільки людей будуть винаймати житло (ви одні, чи з партнером, другом тощо), чи є у вас діти, домашні тварини, ким ви працюєте та який у вас річний дохід, чи винаймали ви житло раніше. Це найбільш важливі речі, щоб зрозуміти чи підходите ви леднлорду взагалі. Вам можуть відмовити, наприклад, якщо ви не працюєте або маєте занизький дохід для цього житла, або житло здається без домашніх тварин, а у вас є котик чи собака. У разі, якщо все добре, вам запропонують час для перегляду житла, а також запитають контактний телефон та email, щоб розпочати процедуру вашої перевірки: background check.

Отже, ви подивились житло, вас все влаштовує. Ви висловлюєте своє бажання винаймати це житло. Інколи, окрім вас житло дивиться ще декілька претендентів. Тоді, як тільки певна кількість людей висловила свій інтерес до житла, лендлорд за наявної інформації про кандидатів, про яку вас питали телефоном під час першого дзвінка, робить свій вибір.

Вам знову пощастило, і лендлорд обрав вас, або ви були перші і йому не було з кого вибирати. Агент телефонує вам, та просить залишити задаток у підтвердження ваших намірів забронювати житло. Зазвичай, це близько £100, які потім йдуть до загальної суми оренди.

Далі починається ваша перевірка. Агент висилає вам на електронну пошту анкету та або посилання на сайт третьої компанії, що спеціалізується на перевірках винаймачів житла. Питання в анкетах приблизно ті ж самі, що й під час вашого першого дзвінка, але більш детальні. Вас попросять вказати вашого роботодавця та його контактний телефон, щоб агенція змогла перевірити, що ви дійсно працюєте там де говорите.

Якщо житло винаймаєте разом з кимось, перевірку проходять усі винаймачі, а договір оренди створюється також на усіх. Сума винаєму ділиться порівну між усіма винаймачами, але платити потім може хтось один.

Перевірка займає від кількох днів до тижня, і якщо все гаразд, а житло вільне - ви зустрічаєтесь з агентом чи лендлордом для підписання контракту та розрахунку.

Ви платите суму оренди за перший місяць, а також таку ж суму плюс £100-200 у якості депозиту за майно будинку. Якщо у вас є домашні тварини, депозит можуть підвищити ще на £100-200.

До дуже детального договору, де перераховуються усі побутові подробиці (тож раджу читати уважно) додається інвентарний документ: роздруківка фотографій житла на момент винаєму, з усіма дефектами - подряпини на стінах та підлозі, плями на стелі, зламані меблі, тощо. Далі у вас є час, близько тижня, щоб власноруч проінспектувати житло та додати до інвентаризації будь-які знайдені вами недоліки. Це важливий крок, адже це слугуватиме доказом вашої невинуватості, коли ви будете зʼїжджати. За інших обставин з вашого депозиту можуть утримати досить солідну суму за усі виявлені недоліки. У недоліки не входять так звані "wear and tear" дефекти, тобто банальна амортизація житла.

Договір оренди надалі слугуватиме вам документом, що підтверджує ваше постійне проживання за зазначеною адресою, і ви можете нарешті зареєструватись у будь-яких фінансових установах.

#### Комунальні послуги

За замовчуванням, якщо прямо не вказане протилежне, усі комунальні платежі лягають на плечі винаймача житла. А саме:

- електроенергія
- газ
- вода та каналізація
- інтернет
- міський податок (Council Tax)

На відміну від України, де ви можете платити за ці послуги за номером рахунку, що оформлений на власника житла, у Великобританії вам треба буде особисто зареєструватись у кожного з постачальників послуг та підписати з ними контракти. На щастя, їхати нікуди не треба, все робиться онлайн або телефоном.

Єдині складнощі можуть бути з тим, щоб визначити хто саме надає послуги за вашою адресою. У Великобританії, так само як і віднедавна в Україні, є розподілення між компаніями, що займаються доставкою послуг (наприклад, обслуговують труби та подають вам воду) - провайдери, та компаніями, що продають вам цю послугу - дистрибʼюторами.

Якщо вам повезло з агенцією, вам допоможуть з цією інформацією. В іншому разі доведеться обдзвонити декілька місцевих дистрибʼюторів.

У кожного з постачальників послуг вас попросять налаштувати регулярні платежі на оплату послуг за технологією, що зветься Direct Debit. Простими словами, це регулярні платежі, суму яких може регулювати компанія, що надає вам послуги. Таким чином вам не треба кожного місяця рахувати, скільки ви винні за воду та газ, компанія-провайдер зробить це за вас за вашими показниками лічильника, та так само розподілить платежі рівномірно на весь рік.
